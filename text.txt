Mojca Pokrajculja je pometala hišo in našla med 
smetmi krajcar. Zanj si je kupila piskrček. Zvečer je 
zlezla vanj, legla in zaspala. Zunaj je bil hud mraz in 
padala je slana. Mojco Pokrajculjo je zbudilo močno 
trkanje na vrata njene hišice.
»Kdo je zunaj?« je vprašala.
»Jaz sem, lisica. Oh, Mojca Pokrajculja, lepo te prosim, pusti me k sebi, zunaj brije burja in pritiska mraz. 
Zmrznem, če me ne vzameš pod streho!« je javkala.
Mojca Pokrajculja se ni dala kar tako pregovoriti in 
je dejala:
»Če kaj znaš, ti odprem, drugače ne!«
»Šivilja sem,« je dejala lisica.
Mojca Pokrajculja je spustila lisico v piskrček. Legli 
sta in takoj zaspali. Še preden sta se v spanju prvič obrnili, je že zopet trkalo na vrata. Ko je Mojca Pokrajculja 
vprašala, kdo spet trka, je zajavkalo:
»Oh, Mojca Pokrajculja, lepo te prosim, zunaj je 
burja, slana pada in jaz zmrzujem. Volk sem in izučen 
mesar.«
»Ker nekaj znaš, le pridi k nama,« je odgovorila Mojca Pokrajculja, odprla vrata in pustila volka v piskrček. 
Iz spanja jih je zbudilo javkanje:
»Mojca Pokrajculja, lepo te prosim, odpri mi. Burja 
brije, slana pada in jaz, medved, zmrznem, če me ne 
pustiš k sebi.«
»Kaj pa znaš?« ga je vprašala Mojca Pokrajculja.
»Čevljar sem,« je odgovoril medved. Mojca Pokrajculja mu je nato odprla vrata na stežaj.
»Danes pa res vso noč ne bo miru,« se je hudovala Mojca Pokrajculja, ko je znova zaslišala trkanje in 
tarnanje:
»Mojca Pokrajculja, lepo te prosim, pusti me k sebi, 
zmrzujem!«
»Kdo pa si in kaj znaš?« je vprašala gospodinja.
»Jaz sem zajček. Šivati znam kakor krojač,« se je glasil odgovor. Nato je tudi zajček dobil svoj kotiček pod 
piskrčkom.
Mojca je bila že res huda, ko je zopet nekdo trkal in 
stokal:
»Mojca Pokrajculja, lepo te prosim, spusti me noter, 
ne prenesem več burje in slane.«
Bil je srnjak. Mojca Pokrajculja je tudi tega vzela 
pod streho, ko je zvedela, da je izučen drvar. Nato so vsi 
sladko zaspali.
